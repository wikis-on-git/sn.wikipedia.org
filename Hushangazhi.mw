Tiri panhau yoruzivo rwemichina ndinoda kupakurawo zano rokupa mazita matsva kune zvinhu zvatinosangana nazvo zvinoenderana nemichina.

== Mazita ezvinowanikwa pahushangazhi==

[[Kushangazhika]] (Industrious)- izwi iri rinoreva kushanda nesimba, munhu achiita mabasa mazhinji. Uyu munhu anoshangazhika, munhu anoshanda asina unyope.

[[Mushangazhi]] (Industrialist) - iri izita rapiwa kududza muridzi akatanga kambani yake. Pari zvino hatina izwi rinodudza kuti ''Industrialist'' tisina kuti muzvinabhizinisi.

[[Hushangazhi]] (Industry) - iri izita rapiwa kuti rireve nzvimbo dzose dzakavakirwa kuti vashandi vange vachisangana vachiita mabasa akasiyana-siyana. Muenzaniso ungapiwa ndewekuti muHarare tine Dunhu re[[Hushangazhi]] reWillowvale - (Willowvale Industrial Area).

== Mipanda yeHushangazhi ==

[[Hushangazhi Hwekutanga]] (Primary Industry) - iri iboka re[[hushangazhi]] rinosanganisira: kurima mbesa, miti nemichero; kupfuya mhuka; kuredza hove, kuchera mabwe nesimbi zvichingodaro. [[Hushangazhi]] hwekutanga hunechekuita nemabasa anokohwa zviwanikwa zviri muvhu nezvinokura muvhu. Mimwe mienzaniso ''yeHushangazhi Hwekutanga'' yatinowana muZimbabwe ndeiyi: kurima nzimbe, chibage, nedonje; kuchera migodhi yendarama, platinum, marasha neChrome; kurima michero yemaranjisi, kurima miti yemapuranga.

[[Hushangazhi Hwepiri]] (Secondary Industry) - iri iboka reHushangazhi rinoshandura zvibereko zvinobuda ''muHushangazhi hwekutanga'' kuita zvinhu zvinoshandiswa mazuva ose. Zvibereko zve[[Hushangazhi Hwepiri]] zvinoshandiswa mudzimba, mumabasa uye zvinogona kushanda mune mamwe mapoka [[eHushangazhi Hwepiri]]. Mimwe mienzaniso yatinowana muZimbabwe ndeiyi: kugadzira shangu; kugaya chibage kuita hupfu; kuveza midziyo yemumba; kuruka machira zvichingodaro.

[[Hushangazhi Hwetatu]] (Tertiary Industry) iri iboka reHushangazhi rinoshumira mumabasa akasiyana-siyana; zvibereko zveHushangazhi uhwu hazvisiri zvinhu zvinobatika asi kubatsira kuwanikwa nekufambiswa kwezvinhu zvinobatika. Marudzi [[eHushangazhi Hwetatu]] anosanganisira maBhangi; Zvitoro; Kufambiswa kwezvinhu pamwe nevanhu; Insurance; mabasa eHurumende, matare emhosva; maHotera; nzvimbo dzemafaro nedzekushanya, zvichingodaro. Iri boka reHushangazhi rine chekuita nekusvitsa [[Hushumiri]] (Services) kuvanhu uye kune mamwe mapoka e[[Hushangazhi]].


== Zvinopinda muHushangazhi ==

Chikamu chino chinotsanangudza zvinodikanwa kuti Hushangazhi hunge huchifamba nenzira yakanaka inounza budiriro. Zvinopinda mu[[Hushangazhi]] (Industrial Inputs) zvinosanganisira: zvinhu zvinobatika; zvivakwa; zvirongwa zveHurumende; zvirongwa zvekuwanikwa kwemari; kuchengetedzwa kwemitemo; kutsiva mari inorasika munjodzi; zvichingodaro.

[[Vambe, huvambe]] (Capital)- iri zita rapiwa rinoreva mari inounganidzwa ne[[mushngazhi]] kutanga bhizinisi kana [[hushangazhi]]. Zita iri ribatawo zvakare zvimwe zvinodiwa kutanga bhizinizi, zvinoti: michina, nzvimbo yokushandira, zvivakwa, zvichingodaro. Huvambe hunounganinzwa nenzira dzakasiyana dzinoti: zvikwereti zvema Bhangi, mari yakachengetedzwa, uye kutsvaka mari pa[[musika wemari]] (Stock Exchange).

[[Nzvimbo yekushandira]] (Land) - mhando dzose dze[[hushangazhi]] dzinoda nzvimbo yekushandira ingava: minda, masango, zvivakwa, mahofisi kana mafakitari.

[[Magetsi]] (Electricity)- Magetsi akakosha kana tatarisana ne[[hushangazhi]] hwanhasi nokuti michina mizhnji inosundwa nesimba nemagetsi. Zvakanyanya kukosha kuva nemagetsi akabaka nguva dzose kuti makambani asarase mari achibhadhara vashandi vakatarira michina isiri kushanda. 

[[Vanhu vane Hunyanzvi]] (Skilled People)- mabasa anobatwa mu[[hushangazhi]] anodaidzira hunyanzwi hwepamusoro, hungava hunyanzwi hunodzidziswa mu[[zvikoro zvetatu]] (tertiary education) kana kuti hunyanzwi hunowanikwa pakambani. Makambani nehurumende vanoshandisa mari yakawanda kudzidzisa hunyanzwi zvemabasa akasiyana-siyana.

[[Michina yeHushangazhi]] (Plant, Machines, Equipment)- kune mhando dzakasiyana-siyana dzemichina zvichienderana nebasa riri kushandwa. Michina mizhinji inosundwa nemagetsi uye inotengwa nemari zhinji. Pari zvino michina mizhinji inoshandiswa mu[[hushangazhi]] muZimbabwe, inotengwa kunze kwenyika zvikuru kunyika dziri mhiri kwemakungwa - nyika dzekuEurope neAsia.

[[Ruzivo RweHumhizha]] (Technology)- kuti [[hushangazhi]] huvepo panofanirwa kuve nehumhizha hwacho hwekugadzira kana kushumira nenzira inobuditsa zvibereko zviri kutengwa nevanhu. Sokuti kuchera ndarama panodiwa kunge paine [[humizha]] hunosanganisira: kudhuura matombo pasi pemugodhi, kutakura chitofu (ore) kubva mumugodhi, mhandambwe dzinopwanya nekutseta chitofu (crushers & mills), nezvimwe zvakawanda zvinosvitsa pakuve nechidhinha chendarama. 

[[Mari yeZvirikwereti]] (Bank Loans)

[[Mari yeTsivatsaona]] (Insurance)- Tsivatsaona chirongwa chinobatsira vemabhizinisi munguva yokunge nzvimbo dzavo dze[[hushangazhi]] dzarasikirwa nemari kuburikidza nenjodzi dzinoitika mu[[hushangazhi]]. Vamabhizinisi vanoripa muripo kuKambani dzeTsivatsaona (Insurance) mwedzi wega-wega; musi unoitika tsaona munzvimbo ye[[hushangazhi]], makambani eTsivatsaona anotsiva hukoshi hwechinhu chinenge charasika mutsaona. Izvi zvinobatsira kuti vemabhizinisi vakwanise kudzoka pakushanda zvakare mushure metsaona. Kambani dzeTsivatsaona dzinogamuchira mudeme-mudeme kubva kumabhizinisi akawanda, izvi zvichibatsira kuti pave nehomwe yemari inoshandiswa musi unoitika tsaona kune avo vanenge vakaita mudeme-mudeme. 

Zvirongwa zve[[Tsivatsaona]] zvinofukidzira kurasikirwa kungaitwa mutsaona dzingava dzemotokari, dzemichina, kutsva nemoto, kukuvara kwevashandi pabasa, rufu nezvimwe zvinenge zvakabvumiranwa kunzi zvive zvakafukidzwa. Kune mitemo yehurumende inopa zvisungo zvokuti vashandi vange vakafukidzirwa pasi pe[[tsivatsaona]]. Zvakare kune mhando dzemitoro isingatenderwe kufamba pamigwagwa isina kutererwa ne{tsivatsaona]].

[[Mitemo yeNyika]] (Legislation, Policies, Regulations) - Mitemo yenyika yakakosha zvikuru kana tatarisana nesarudzo yokuti muzvinabhizinisi ovaka nzvimbo yo[[hushangazhi]] kupi. Mitemo yenyika inodudza kuti zviri nyore sei kuvamba bhizinisi munzvimbo dzakasiyana-siyana. Zvinhu zvinotariswa nevanovamba mabhizinisi zvinosanganisira: mitero inoripwa nemakambani; mitemo inochengetedza kodzero dzokunge munhu ari muzvinabhizinisi; mitemo inotonga kuburitswa nekuchengetwa kwemari yokunze kwenyika; mitemo inotaura nezvekuchengetedzwa kwezviwanikwa nenharaunda iri kushandira [[hushangazhi]], zvichingodaro. 

[[Kutakurwa kweZvinhu]] (Transport) - hakuna nzvimbo inganzi inowanikwa zvinhu zvose zvinodikwa kushandiwa mu[[hushangazhi]], kana kuti inowanikwa musika yokutengesera zvabuda mu[[hushangazhi]. Apa ndipo pazvinokosha kuti pange pane migwagwa, njanji, ndege nedzimwe mhando dzokufambisa nadzo mbatya nevanhu, kuunza kunzvimbo dze[[hushangazhi]] uye kusvitsa kumusika yakasiyana-siyana. Tichoitarisa nyika yedu yeZimbabwe tinoona [[hushangazhi]] hwakasimbiswa nekuvapo kwenjanji, nemigwagwa.

[[Kuchengetedza Mitemo]] (Law Enforcement) - vemabhizinisi vanofara kuziva kuti nzvimbo dze[[hushangazhi]] dzavo dzinge dzakachengetedzwa pasi pemitemo uye kuti mbatya dzavanofambisa dzinge dzakachengetedzawo. Izvi zvinovapa kuva nechikuvimba kuti vane rutsigiro pasi pemitemo kana musi wasvika wokuti pane zvinoda kunotongwa kumatare edzimhosva.

[[Zvirongwa ZveHutano]] (Health Systems) - Kuvapo kwezvipatara kunosimbisawo [[hushangazhi]] zvikurusei takatarisana nekuti vashandi vave nekuchengetedzwa kwehutano.
