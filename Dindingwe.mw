[[File:Acinonyx jubatus 1 (Martin Mecnarowski).jpg|thumb|250px]]

'''Dindingwe''' (''cheetah'' in English) imhuka yemusango iri mumhuri ye[[katsi]] uye ichiwanikwa mu[[ziwumbe]] reAfrica neAsia. Dindingwe ndiyo yoga katsi yesango ine nzwara dzisingadzokere mukati; nokudaro haikwanise kukwira miti yakareba yakamira [[mutwi]] kuenda mudenga. Dindingwe rinodheera mapazi ari zasi kwemiti. Hakuna mhuka inomhanya ne[[murumba]] unodarika dindingwe; inokwanisa kusvika 110-120km/hr pachinhambwe chidiki chingaita 500m. Dindungwa rinokwanisa kufangura kubva 0-100 km/hr panguva inoita 3 sekondi.

==Chimiro==

Dindingwe rine [[dundundu]] rakadzika uye chiune chitete. Dindingwe rakura rine [[huremu]] hunoita 35-72kg; rinoreba 110-150cm kubva kumusoro kusvika kubesu. Kana richipimwa kureba pamapendekete rinoreba 66-94cm; muskwe unoreba 60-84cm. 

==Kuberekana==

Nzvari dzinoyaruka dzava pamwedzi makumi maviri kuvika makumi maviri ana mana (20-24); hono dzinoyaruka dzasvitsa mwedzi gumi nemiviri (12). Asi ingwe hadzinyanye kutandana dzisati dzasvitsa makore matattu (3); uye [[kushumira]] kunoitika chero nguva yegore. Nzvari dzinotsvaka chero ripi dindingwe gono. 

Nzvari dzinotakura pamuviri mazuva 90-99 dzichizvara vana vatatu kusvika vashanu. vana ava vane huremu 150-300gram panguva yokuzvarwa. Dindingwe rinozvarwa riiine mavara aro. Vana vanosiyana naamai pamwedzi 13-20 yekuzvarwa. Nzvari dzinoda kugara dzoga dzisingasangane nedzimwe kunze kwenguva iyo dzinenge dziri kurera vana vadzo. Panguva iyi ndipo panodzidziswa mwana weingwe zvinhi zvizhinji zvinosanganisira kuvhima. 

==Kuvhima==

Dindingwe rinodya nyama richivhima kunyanya mhuka ndiki dzine huremu huri pasi pe 40kg. Rinonyanya kutanda mhembwe nemhara. Kana ingwe dzichinge dzavhima dzakawanda dzinotanda [[ngongoni]] ne[[mbizi]] zvakare. Handa dzomusango netsuro ndidzo dzimwe mhuka dzinovhimiwa nedindingwe.

Dindingwe rinovhima richironda charaona kwete kutevera hwema. Rinonyangira kusvika 10-30m rotanga kudzinganisa mhuka. Kazhinji-zhinji mhuka inenge yabatwa munguva iri pasi pe minute rimwe. Richinge yakudinka kubata mhuka munguva iyoyi dindingwe rinokasira kurasa moyo. Pachinguva chidiki charinenge radzinganisa mhuka, muviri wedindingwe unenge wopisa zvakanyanya. 

==Tsika==

'''Tsumo''' - "Dindingwe rinonakwa richakweva rimwe asi kana iro rokwehwa roti mavara azara ivhu".

Madzishe kare vaishongedzwa nedehwe redindingwe kuratidza hukuru nehumhare hwavo.

[[en:cheetah]]
