==Zvinodiwa pakurima nemombe==

'''Joko''' (yoke) - iri idanda rakavezwa rikakwenenzverwa rinoturikwa pamutsipa wemombe kuti dzive dzinokwanisa kuzvuva gejo. Kumativi maviri kunoperera Joki kune  nzvimbo mbiri dzine [[zvikeyi]] panova panoboperwa mombe kuti joki risimbe mutsipa wembombe usasiyana nejoki. Zvikeyi zvakagadzirwa nemapuranga maviri anopinzirwa aka[[rurama]] pajoki akataramukana nhambwe inosvika 30-32centimetre Zvikeyi zvakapamhamha kuita 4-5 centimetre uye zvine nzvimbo dzakachekwa apo panoboperwa zvitorobho. Nzvimbo dzokubopera zvitobho dzinokwanisa kuva mbiri kana nhatu pachikeyi chimwe kuitira kuti tikwanise kubopa mombe dzine mitispa yakakura zvakasiyana. 


'''Gejo''' - iri ndiro badza resimbi rinokwehwa nemombe richitiginura pasi nokupindura ivhu.


'''Tyava''' (whip) chinorukwa netambo dzerwodzi runosvuurwa kubva pamiti yakaita se'''mupfuti, musasa, munhondo''' zvichingodaro. Tyava chinokwanisa kurukwa netambo nhatu '''(gurumbindo)''' kana ina '''(mhumburu''').


'''[[Mombe]]''' - nguva zhinji mhando yemombe inoshandiswa inenge iri, '''dhonza''' kana kuti '''ngavi'''. Idzi dzinenge dziri mombe hono dzakatenhwa kuti dzisabereka, izvi zvichibatsirawo kuti dzive mombe dzakapfava kana zvichienzaniswa nema'''[[bhuru]]''' kana kuti '''handira'''. Vamwewo vanoshandisa mombe nzvari, ma[[tsiru]] ne[[mhou]] pakurima; izvi zvinoitwa kunyanya pasina ngavi mudanga. Mombe yasvika pazera rokuti ichitanga kupingudzwa inonzi jong'osi.



'''Kupingudza''' (training or breaking an oxen) - iri izwi rinoreva kudzidzisa mombe isina kumbobvira yakabopwa kuti igone kutevera zvinodiwa nemukokeri ari kushanda nayo. Izvi zvinosanganisira kuti: mombe ive inopfava painosungwa tambo ichinobopwa pajoko, kutevera mashoko anotaurwa nemukokeri sokuti mombe idzoke shure kana mukokeri adaro. Mombe dzinobopwa dzinopingudzwa kusvika pamatanho akasiyana zvichienderana neari kupingudza.


'''Tambo''' - dzinosiyana zvichibva nokuti munhu awana pakadii. Kune tambo: dzakarukwa nerwodzi; tambo dzedehwe rakasukwa rakaomeswa; tambo dzeshinda yakasimba zvichingodaro.


'''Mukokeri''' uyu munhu anotungamira mombe achiita kuti dzifambe nenzira yekuri kuitwa basa racho. Mombe kana dzapingudzwa dzinokwanisa kusvika padanho rokuti panenge pasisadiwe mukokeri zvikurusei pamabasa ari nyore sekurima negejo.


'''Mutyairi''' - uyu ndiye munhu anenge ari kukarira mombe kuti dzishande nesimba imwe nguva achirova mombe netyava kuti dzifambise dzisakorondoke. Munhu mumwe ari pagejo anogona kuva mutyairi panguva imwe chete zvichienderana nokuti mombe dzakapingudzwa dzikaziva basa zvakadini uye kuti iye akabata gejo anobata basa zvakadii ari ega.
